---
layout: post
title: "Mikrohaus #1: kupujeme pozemek"
date:   2021-02-12 08:00:00
tags:
  - mikrohaus
  - austria

image: /images/mikrohaus_1/pozemek.jpg
---

### Jako vždycky, to zajímavý se u nás točí kolem kola. 

Když na jaře 2020 skončil první lockdown, na nic jsme nečekali a vyrazili na týden na kolo.
Toulali jsme se mezi Grazem, Klagenfurtem a Salzburgem, často těsně při hranici.
Takhle jsme se dostali přes vodní nádrž Soboth až do Lavamündu. Ospalá ves na rakousko-slovinské hranici.
Pro nás zajímavá především proto, že tudy vede Drauradweg, cyklostezka podél řeky Dráva.

Už dlouho máme v hlavě nápad na stavbu tiny-house. V roce 2019 nám jeden projekt na tiny-house vesničku nedaleko Salzburgu krachnul,
touha po vlastním malým bydlení ale zůstala. A tak ze zvědavosti koukáme po nemovitostích tam, kudy projíždíme. Tedy i v okolí Lavamündu. 
A hele, 950m2 pozemek, veškerý sítě k dispozici, prodejce přímo obec!

![Willhaben](/images/mikrohaus_1/willhaben.png)

Pár dní váháme a pak na inzerát odepisuju. Všechno zní dobře a fér. Zbývá vyrazit na prohlídku.
Chvilku plánuju trasu, ze Salzburgu do Lavamündu je to nějakých 280 km, vzdálenost tak akorát na jeden dlouhej den v sedle.
Domlouvám poslední detaily prohlídky, nečekám na odpověď a nad ránem sedám na kolo a vyrážím.

![Bikepacking setup](/images/mikrohaus_1/bikepacking.jpg)

Přejíždím Tennengebirge, v Radstadtu mi potvrzují termín prohlídky, nahoře v Obertauern dávám oběd a valím směr Kärnten. Dojíždím už za tmy, tachometr se zastavuje na 284 km.

![Salzburg-Lavamünd](/images/mikrohaus_1/strava.jpeg)

Když jsem říkal, že je po lockdownu, mělo to jedno ALE. Smím sice na kolo a být venku, všechna ubytování mají ale nadále zavřeno.
Jediná možnost spaní je venku, nadivoko. A tak vytahuju spacák a přespávám na lavičce nedaleko Lavamündu. 
Ráno už jen doroluju do města a na prohlídku.

![Přenocování](/images/mikrohaus_1/nocoviste.jpg)

Z úřadu zní překvapeně, když telefonuju, domlouváme se, kde se potkáme a já vysvětluju, že nemají čekat
auto ale cyklistu. Když pak slyší, že jsem na tom kole přijel z druhýho konce Rakouska, jsem si celkem jistej,
že takovýho pošuka ještě neviděli a budou si mě pamatovat.

Zpět k pozemku - leží v mírným svahu, nad ním jedna řada starších rodinných domků a les. Má fajn výhled do okolí, 
na horizontu je krásně vidět kostelík na Josefsbergu a Koralpe, impozantní hřeben v týhle části Rakouska. 
Je tu ticho a klid, žádná dálnice v okolí. Původně to byla zemědělská půda, obec pozemek koupila, připravila
sítě a rozdělila na 4 parcely, každou těsně pod 1000m2. A to nejlepší, jeden metr čtvereční vychází na 17€! 
Když pomyslím, že se ceny v Salzburgu šplhají přes 1000€/m2 ... to je sakra rozdíl.

![Pozemek](/images/mikrohaus_1/pozemek.jpg)

Chvilku chodím po tý louce, představuju si, poslouchám, plánuju. Pak už sedám na kolo a vyrážím na cestu domů.
Zpět chci přes Obersteiermark, Liezen, Hallstatt a Salzkammergut. Rozkládám jízdu na dva dny,
večer ulehám za deště do bivakovacího pytle, ráno se koupu v Hallstättersee a po obědě jsem zpět doma v Salzburgu, 
v nohách 650 km za poslední tři dny. Zábavnější prohlídku nemovitosti bych si nemohl přát :-)

Když to doma vyprávím Ivetě, vypadá nadšeně. Pár dní nato se do Lavamündu vracíme znovu,
tentokrát už vlakem a carsharing autem od ÖBB. Září jí oči, plánuje, kde bude domek, kam zasadíme stromy, 
kde poroste zelenina a bylinky. Z tohodle už se nevykroutím, kupujeme pozemek!

![Willhaben](/images/mikrohaus_1/carsharing.jpg)

Příště už víc technicky o tom, co to znamená kupovat pozemek v Rakousku, jak probíhá proces pro občana ČR, 
na kolik taková sranda vyjde. Víc financí, míň kola. Ale to kolo se brzo na scénu vrátí v plný parádě.


