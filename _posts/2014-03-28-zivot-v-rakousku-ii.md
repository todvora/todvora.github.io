---
layout: post
title: Život v Rakousku II.
date: '2014-03-31 19:34:19'
tags:
- rakousko
- práce
- bydlení
---
Sedm národů u večeře. V pátek odpoledne se nepracuje. A zdravotní pojišťovna ze mě udělala špiona. Jak si žiju v Rakousku? Tentokrát převážně nevážně.

<h2>Sedm národů u večeře</h2>
<p><a href="/posts/postrehy-ze-zivota-v-rakousku">V minulém článku</a> jsem se zmiňoval o <a href="http://www.salzburgagentur.at/en/expatservice/">Expat service</a>, která nám pomohla v začátcích našeho bydlení v Rakousku. Společnost pořádá jednou měsíčně setkání svých klientů nad dobrým jídlem a pivem v hospodě. A musím říct, že takovou příležitost by byla chyba nevyužít.</p>
<p>Kde jinde si popovídáte s Brazilcem, Holanďanem, Španělkou, Řekyní, Němci, Rakušany? Angličtina fungovala jako univerzální jazyk všech. O němčině se to říct nedá. </p>
<h2>Pracovní doba</h2>
<p>Z Čech jsme tak nějak zvyklí, že se pracuje celý týden, supermarkety jedou od pondělí do neděle, někdy i nonstop a když se na Štědrý den zavře už v poledne, davy zuří.</p>
<p>Tady to je jinak. V pátek po obědě už nepracuje skoro nikdo. Když jste v práci do jedné, je to dobrý výkon. Supermarkety zavírají nejpozději v sobotu k večeru a v neděli neotevřou vůbec.</p>
<p>S mou pracovní dobou se to má tak, že od pondělí do čtvrtka pracuji zhruba 9 hodin (mínus pauza na oběd). Tím se vytvoří dostatečný náskok, abych v pátek odpoledne pracovat nemusel vůbec. Dělá to tak velká část mých kolegů a nejspíš i velká část všech Rakušanů. Víkend tak máte vlastně o půl dne delší. Jasně, tak jako tak musím mít 38,5 odpracované hodiny, ale je super mít pátek odpoledne volno.</p>
<p>Nakonec, kdo v Čechách v pátek podvečer odvádí stejně kvalitní práci, jako na začátku týdne? Tak proč se trápit a předstírat činnost, když můžete být na kole, lyžovat, vypadnout na víkend ven? </p>
<h2>Vybíráme internet</h2>
<p>S internetem je to trošku boj. V ČR je na výběr z velkého množství místních poskytovatelů, za slušné ceny, bez závazků, dobré parametry. Tady se nikdy nevytvořila takhle vrstva malých WIFI providerů. Internet nabízí gigantické společnosti a nadnárodní operátoři.</p>
<p>Internet se dá pořídít někde od 15-18€ měsíčně. Jenže se smlouvou na dva roky, ročním poplatkem za přípojku, poplatkem za zařízení, poplatkem za technika při zřizování služby.</p>
<p>Já váhal mezi 3G/LTE mobilním připojením od <a href="http://www.drei.at/">Drei.at</a>. Jejich <a href="http://www.drei.at/portal/de/privat/handys-und-geraete/alle-geraete/geraetedetails/3webcube-3.html?item_id=410833">WebCube</a> je integrovaný modem a router, který stačí připojit do zásuvky a surfovat. Nemají FUP a rychlost omezují <a href="http://www.drei.at/portal/de/privat/tarife/internet/hui/">podle tarifu</a>. Za 15€ měsíčně 10Mbit down, 4 up. Jenže ty poplatky. 15€ měsíčně plus 50€ zřízení, 50€ krabička, 20€ ročně poplatek za přístup k internetu.</p>
<p>Často nabízí operátoři akce, kdy se nějaký z poplatků neúčtuje. U mě tak vyhrálo <a href="https://www.a1.net/">A1</a> s <a href="https://www.a1.net/internet/a1-festnetz-internet">DSL připojením</a>. Sice jen 8Mbit down, 0,75 up, ale pro mé potřeby docela dostačující. Měsíčně 17,9€ plus 15€ ročně poplatek. Zřízení, krabičku ani technika jsem díky akci neplatil. V důsledku to tak vyjde o desítky Eur ročně lépe. A víc věřím kabelu, než mobilu.</p>
<p>Rychlost zcela odpovídá slibům, zřízení do několika dnů a zcela bez komplikací. </p>
<h2>Proč mám špionskou kartičku zdravotní pojišťovny?</h2>
<p>Stejně jako v ČR, i v Rakousku dostanete ke zdravotnímu pojištění evropskou kartičku. Je to ta modrá s hvězičkama, vaším jménem, datem narození a podobně. </p>
<p>I já jsem takovou dostal. Jen mám místo každého údaje řádku hvězdiček (*******). Když jsem se ptal kolegů a ukazoval jim kartu, vypadali překvapeně. Prý jestli jsem špion :-) Nevědělo ani firemní HR. Nakonec se společnými silami povedlo zjistit, že první rok nemám na kartičku s údaji nárok. Na zdravotní péči v zahraničí ale ano. Pokud bych tak plánoval úraz v ČR nebo Německu, raději si mám nechat vystavit certifikát, že jsem pojištěn. Ráda mi ho vydá moje místní pojišťovna. Proč to dělat jednoduše, že. Více informací je k přečtení třeba <a href="http://www.sozialversicherung.at/portal27/portal/esv_enportal/channel_content/cmsWindow.jbport_271_1a?p_pubid=643962&amp;action=2&amp;p_menuid=70486&amp;p_tabid=2#pd939422">tutady</a> [EN].</p>
<h2>Třídím, třídíš, třídíme</h2>
<p>Srdce ekologicky nakloněného jedince v Rakousku plesá. Tolik druhů odpadů, které třídí tady, jsem nikde jinde neviděl. Třídíme bioodpad, papír, plasty, plech, sklo. Toho, co nejde vytřídit zbývá asi hrst týdně. </p>
<h2>Vegetarián to má snadné</h2>
<p>Když se zeptám v hospodě v Čechách, co mají vegetariánského k jídlu, dostanu vždy na výběr. Mezi smaženým sýrem a smaženým hermelínem. V lepším podniku salát. </p>
<p>Tady nabízí vegetariánské menu i závodní jídelna nedaleké cementárny. V hospodě jsem vybíral mezi dobrou desítkou bezmasých jídel. Některá byla i čistě veganská.</p>
<h2>Válenpajštus</h2>
<p>Kdo viděl Bylo nás pět, ví, že válenpajštus znamená "pochválen buď pan Ježíš Kristus". A stejně podivně mi zněly místní pozdravy.</p>
<p>Někdy mě zdravili "frsejh", jindy říkali cosi o skotech. Až po pár týdnech vím, co že to doopravdy říkají. Grüß Gott a Grüß Dich. Zvláště to druhé bych rozhodně ve "frsejh" nehledal.</p>
<p>Sbírka běžných pozdravů obsahuje ještě Hallo, čau, tschüss, servus, morgen a zmatené mahlzeit. Zmatené proto, že jej používají u snídaně. Pak v čase oběda (někdy už v deset ráno) jako pozdrav. A pak u oběda místo dobrou chuť. Taky nejspíš i u všech dalších jídel. Guten Tag jsem nezaznamenal ani jednou. </p>
<p>V e-mailech mě zas udivovalo zakončení zkratkou LG. Nejde o reklamní vsuvku výrobce elektroniky, ale zkratku ze slov Liebe Grüße, kterou používají tam, kde by v anglickém e-mailu bylo "Best regards".</p>
<p>Tak tedy Servus u příštího článku :-) </p>
<p> </p>
