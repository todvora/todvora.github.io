---
layout: post
title: "Mikrohaus #3: stavíme základy"
date:   2021-02-12 08:00:00
tags:
  - mikrohaus
  - austria

image: /images/mikrohaus_3/konstrukce_strechy.jpg
---

Jak postavit malej domek, když nechceme do země lejt tuny betonu, topit v něm železo a polystyren? Třetí ze série článků o našem experimentu s tiny-house stavbou v Rakousku. 

### Jáma na mamuta
  
První, co je třeba před samotnou stavbou vyřešit, je sklon pozemku. Pro mikrohaus jsme vybrali místo na kraji
snadno přístupný a dost daleko od místa, kde jednou budem stavět domek pro trvalý bydlení. Jediná vada je,
že v tomhle místě svah padá značně, diagonálně skrz půdorys domku.

Plán je zakopat domek v jednom rohu lehce do země a vytvořit tak rovnou plochu pro základy.

![Rozměřujeme základy domku](/images/mikrohaus_3/rozmerovani.jpg)

Ta jáma označená páskou dole na fotce je výkop vody a kanalizace, kterou nám
na pozemek přivedlo město. V necelých dvou metrech je jedna 160mm kanalizační roura a jedna 1" hadice s pitnou vodou.

Je rozměřeno, jde se kopat. Je třeba srovnat plochu pro 5x3,5m domek a nějakou rezervu kolem.
Veškerá naše technika obnáší jednu lopatu a jeden krumpáč. 

![Kopeme základy](/images/mikrohaus_3/kopani.jpg)

Asi tak na konci druhýho dne kopání nám je jasný, že celou plochu do absolutní 
roviny nedostaneme, protože bychom museli odebrat dalších 40 cm zeminy na většině výkopu. 
Máme ale v rukávu jeden trik, kterej většina lidí nemá.

Nebudeme stavět betonovou základní desku. Nic takovýho. Náš mikrohaus bude stát ve vzduchu,
podepřenej na několika málo místech v U-patkách. Můžeme si tak dovolit terén pod domkem nechat
lehce padat dopředu, s tím, že přední základy pro patky zvedneme do vzduchu. Stačí jen 
vyzdít ten rozdíl ve výškách. A tak jedeme pro ztracená bednění.

 ![Doprava bednění](/images/mikrohaus_3/bedneni.jpg)
 
 Ve stavebninách mají záchvat smíchu. Ještě nikdy nikdo nepřijel na kole pro betonový bednění. 
 Všechno musí být jednou poprvý. Stačí nám tři kostky, nic, co by nákladní vozík neodvezl. 
 
![Stavíme základy](/images/mikrohaus_3/zaklady.jpg)

Voda v kýblu od souseda, bednení dovezený na kole, trocha betonu namýchanýho v kýbli. Nic víc není 
třeba. Žádný tuny betonu, žádný armovací mříže, žádný fólie, polystyreny, lepenky, tekutý ropný izolace...

Vpředu šly patky do ztracenýho bednění, ve zbytku domku přímo do země. Vykopat dostatečně (snad)
hlubokou a velkou díru, připevnit patky na trámy, celou konstrukci rozložit "nasucho" na zemi, 
podložit, vyvážit, srovnat úhlopříčky, až pak zalejt patky finálně tou trochou betonu. 
Následně jsme trámy prošroubovali do patek, sešroubovali celou konstrukci. Zbývalo připravit výkop
na vodu a kanalizaci.

![Základová deska](/images/mikrohaus_3/zakladova_deska.jpg)

Voda i kanalizace probíhá paralelně v zemi pod domkem, v horní části zhruba
80 cm pod zemí. Nezámrzná hloubka nás netrápí, protože mnohem dřív by voda
zamrzla v domku a přechodu mezi zemí a podlahou. Na zimu je třeba vodu tak 
jako tak vypouštět. Proč se tedy trápit s nějakým hloubkovým kopáním, když je 
neslabší místo úplně jinde.

Položit roury, zasypat pískem, štěrkem, srovnat terén a můžeme začít pokládat 
první vrstvu podlahy. Na trámy přijde vrstva prken, která bude držet izolaci a difuzně otevřenou
fólii na místě. 

![Základová deska a přední stěna](/images/mikrohaus_3/rost.jpg)

Na fotce je vidět už položená fólie na podlaze, rošt pro izolaci podlahy a zároveň 
i sešroubovaná přední stěna. 

Tahle rámová konstrukce má tu obrovskou výhodu, že si člověk celou stěnu připraví na zemi, 
v rovině, srovná všechny úhly, všechno proměří, prošroubuje a zkontroluje. 
Pak už stačí stěnu zvednout na místo a ukotvit. Na tenhle úkol jsem byl sám, proto jsou vpředu připravený zarážky a kotvící popruhy. 
Stěnu jsem sám zvedl a v rozích dočasně připevnil, než vznikly stejným způsobem i zadní a boční stěny.
Pak už bylo možný prošroubovat celou konstrukci dohromady.

![Konstrukce](/images/mikrohaus_3/konstrukce.jpg)

Celá konstrukce je na světě, padla, Feierabend. Tohle je vážně práce na jeden den v jednom
člověku. Každá stěna zabere jen chvíli řezání a šroubování na podlaze. Stavět stěny ve vzduchu, trámek po trámku, by byla nesmyslná otročina.

Další den zabrala příprava krokví (oba konce pod úhlem, 2x výřez v místě, kde dosedají do stěn). 
Pak už jen pobít celou střechu prknama, zaříznout okraje střechy do roviny a najednou stojí 
na pozemku domek!

![Konstrukce střechy](/images/mikrohaus_3/konstrukce_strechy.jpg)

Dneska bych konstrukci postavil malinko jinak, ale to je vyprávění na samostatný článek.
Příště o tom, jak jsme dělali fasádu a pokrývali střechu.



  
 
