---
layout: post
title: Postřehy ze života v Rakousku
date: '2014-03-13 20:55:52'
tags:
- rakousko
- bydlení
- práce
- úřady
---
Když jsem loni v létě opouštěl Plzeň a vydal se na cesty, tušil jsem, že nebudu chtít zůstat v Čechách. Pořád mě to táhlo do Alp. Hory, lyžování, v létě kolo, via ferraty, nádherný silnice pro motorku. Chtěl jsem vědět, jestli je jinde tráva zelenější, lidi veselejší a spokojenější.

<p>A tak jsem před koncem roku rozeslal pár životopisů a ono to klaplo. Už druhý týden bydlím v Rakousku, na předměstí Salzburgu a pracuju tu jako Software Developer pro <a href="http://www.skidata.com/">Skidata</a>. Po dvou týdnech nemůžu snad ani říct pracuju, spíše se rozkoukávám. Postřehů je ale tolik, že je musím sepsat, dokud si vše pamatuji.</p>
<h2>Jak sehnat práci v Rakousku</h2>
<p>Programátoři to mají asi snazší, než jiné profese. Vzdělání, praxe, zajímavé projekty, to vše je snadno přenositelné a pochopitelné i v jiné zemi.  V mém případě jsem tak ani neřešil životopis, prostě jsem spolu s průvodním dopisem posílal odkaz na <a href="http://cz.linkedin.com/in/dvoraktomas/">LinkedIn profil</a>, kde mám vše podstatné. Neumím téměř německy, veškerou komunikaci jsem tak řešil v angličtině.Včetně pohovoru.</p>
<p>U pohovoru byli vždy přítomni i lidé ze softwarových týmů. Kolegové, nadřízení. Bavili jsme se tak rovnou k věci, o zkušenostech, projektech. Nepadaly zbytečné dotazy, jako kde se vidím za deset let a jaké jsou mé silné a slabé stránky. </p>
<p>Nakonec jsem v angličtině dostal i pracovní smlouvu. To pro mě byla opravdu úleva. Přece jen, právní texty má člověk problém chápat i v mateřštině, angličtina je na hraně a němčinu bych si musel nechat přeložit.</p>
<h2>Personální agentura</h2>
<p>Dobrou zkušenost mám i s personálkou Manpower - Experis, která se zaměřuje na umisťování IT pracovníků do firem. Komunikace probíhala velmi dobře (anglicky), doporučili mě do několika firem a v jedné jsem byl na pohovoru. Práci jsem si nakonec našel sám, ale nebojím se doporučit je.</p>
<p>V ČR má spojení "personální agentura" a práce v zahraničí špatnou pověst. V tomto případě ale Experis působí jako prostředník, který najde a doporučí zaměstnance. Za to dostane provizi (několik měsíčních platů) a umístěný člověk je ihned zaměstnanec cílové firmy. Dál se o personálku nikdo nestará. Nejedná se o, v pohraničí běžné, zaměstnávání v rámci agentury, která pak z výsledného platu měsíčně zaměstnanci odkrajuje svůj díl. </p>
<p>Výhoda je i to, že personálka kope za vás. Čím vyšší plat vám vyjednají, tím vyšší je jejich provize. Pomohou vám tak i odhadnout, za kolik se nabídnout, aby to bylo reálné, ale ne podhodnocené.</p>
<h2>Jazyky</h2>
<p>Pokud umíte německy, bude pro vás sehnat práci ještě snazší, než pro mne. Já si musel vystačit s angličtinou. Překvapivě mnoho lidí v Rakousku anglicky neumí nebo jen velmi špatně. Zřejmě nemají takovou potřebu ovládat další jazyky. Firma, ve které pracuj,i má naštěstí jako oficiální jazyk angličtinu. Má mnoho poboček po světě a je třeba domluvit se napříč firmou. </p>
<p>Pozor na to, že rakouská němčina zní o dost jinak než ta, která se u nás učí ve škole. Kolegové žertují, že se v Německu taky nedovedou domluvit. Jsou prý rozděleni společnou řečí.</p>
<h2>Peníze</h2>
<p>Jak je to s platem a příjmy? Ve výsledku lépe než ČR. I když věřím, že vývojáři, kteří pracují na živnostenský list v Praze, mohou mít příjmy vyšší a především významně nižší daně. Vysoká životní úroveň Rakouska je zaplacena vysokými daněmi, odvody na pojištění, poplatky. </p>
<p>Z hrubého platu mi zbývá něco málo přes polovinu v čistém platu. I tak je to o kus více, než jsem měl v ČR. Výhoda je zákonem vyžadovaný třináctý a čtrnáctý plat, které jsou navíc zdaněny méně, než zbylých dvanáct.</p>
<p>Vysoký příjem snadno utratíte za věci, které jsou v Rakousku dražší, než u nás. Třeba za bydlení.</p>
<h2>Hledá se byt</h2>
<p>Nabídek bydlení je hodně a je opravdu z čeho vybírat. Nenarazil jsem na vyloženě punkové bydlení, jako bylo občas v nabídkách v ČR (zdemolovaný panelákový byt). Všechny mnou vybrané a navštívené byty byly na úrovni, i když jsem hledal mezi nejlevnějšími. </p>
<p>Salzburg je považován za drahou lokalitu a mnoho lidí dojíždí ze vzdálenějšího okolí, například 30km daleko. Já nechtěl trávit část života v autě a hledal jsem tak ve vzdálenosti vhodné pro chůzi nebo kolo. Nakonec jsem našel fajn byt asi dva a půl kilometru od firmy, zhruba 8 km od centra Salzburgu. Malá vesnička se jmenuje Grödig a vypadá moc hezky. </p>
<h2>Pronájem</h2>
<p>V Plzni jsme za byt v novostavbě, 2kk 50m2 dávali s přítelkyni včetně energií cca 10 500Kč. Tady jsme s podobným bytem na dvojnásobku.</p>
<p>K bytu dávají energetický štítek, kterej mě vlastně vůbec nezajímal. U všech inzerátů je uváděn. Víc mě zajímal hluk z okolí, výhled z balkonu, dostupnost přírody, možnost uskladnit kolo. A nakonec jsme našli takový, kde je výhled na hory, lesy, lanovku...<a href="http://t.co/6Lkr7wf5A5">prostě nádhera</a>.</p>
<p>Pozor na vyšší kauci a provizi u bytu. Obojí se běžně pohybuje okolo dvojnásobku celkového měsíčního nájmu. V mém případě dělala kauce 2000€ a provize 1450€. K tomu ihned složit nájem na měsíc dopředu. V Rakousku se platí i jednorázová daň za pronájem. Vypočítává se jako 1% z 36 měsíců nájmu. Tedy konkrétně 670€ * 36 * 0.01 = 241€.</p>
<p>Celkem jsem v podstatě naráz odevzdal 4500€ a jsem rád, že jsme měli dostatečné rezervy přesně pro tyhle účely. </p>
<p>Elektřina se přepisuje běžně na nového nájemce (zařídí realitka a do schránky přijde jen smlouva k podepsání a odeslání zpět). Kolik to ve výsledku bude nevím, čekám podobnou částku jako v ČR - tedy 20-30€ měsíčně. Totéž tvrdilo několik makléřů, tak snad je to pravda.</p>
<h2>Přihlášení k pobytu</h2>
<p>Pokud si v Rakousku najdete byt, jste do tří dní povinni přihlásit se na nejbližším městském úřadě k pobytu. Dokument se jmenuje Meldezettel a krom vašich údajů, místa pobytu a typu bydliště - hlavní / vedlejší, je třeba i podpis majitele nemovitosti. S vyplněným dokumentem se zajde na úřad, kde jej převedou do počítače a vám vystaví potvrzení. Registrace je zdarma, snadná, rychlá. S sebou mít pas a vyplněný Meldezettel. Není to jen buzerace cizinců, tohle podstupují všichni, kdo se v Rakousku přestěhují. </p>
<h2>Auto trable</h2>
<p>Pokud si v Rakousku zřídíte bydliště a nebudete pendler (týdně dojíždět domů do Čech), jste povinni si přehlásit auto na rakouské značky. A to je podle všeho drahá sranda. Daň (NoVA), prohlídka vozu, přepis, pojištění u místní pojišťovny. Podle kolegů já v ČR dám za roční pojištění tolik, kolik oni platí měsíčně. Poplatky za přepis a papírování jsou ve stovkách EUR. Daň se odvíjí od spotřeby a hodnoty vozu. Krom toho pochybuji, že co projde na naší STK, projde hravě i tady.</p>
<p>Řešení je několik. Zkusit celou proceduru podstoupit a auto si přepsat tady. Nebo si rovnou koupit auto zde a neřešit tak přepis z ČR. To jsou ty drahé varianty.</p>
<p>Levná varianta zahrnuje chůzi pěšky a kolo. Auto zůstává mimo Rakousko. Nebo to risknout a dál jezdit na českých papírech. Pokuta může být až 5000€ a prý běžně bývá 3000€. </p>
<p>Nebyli bychom ale Češi, abychom neznali na každý zákon fintu. Z několika zdrojů jsem se dozvěděl, že stačí auto přepsat na někoho, kdo je trvale v ČR (třeba rodiče). Auto pak nespadá do povinnosti přepsat ho a vesele se jezdí dál na českých značkách. Zní to logicky a jednoduše. Jestli to bere policie při kontrole taky tak, nevím. </p>
<h2>Expat service</h2>
<p>V Salzburgu působí <a href="http://www.salzburgagentur.at/en/expatservice/">Expat service</a> - pomoc cizincům s usazením se v Salzburgu. Nabízí bezplatné konzultace lidem, kteří se přistěhovali do Salzburgu. Mluví anglicky a dovedou poradit s většinou běžných starostí, jako jsou úřady, doklady, uznávání vzdělání, pojištění, jazykové školy nebo i nabídky práce pro partnera. Mluví anglicky a jsou opravdu ochotní a užiteční. </p>
<h2>Zdravotní pojištění</h2>
<p>Spolu s pracovní smlouvou automaticky získáváte zdravotní pojištění v Rakousku. Pojištění se nesmí časově krýt s českým. Proto je dobré zajít na českou zdravotní pojišťovnu ještě před započetím práce v Rakousku. Odevzdal jsem kartičku, ukázal pracovní smlouvu a dostal potvrzení, které platilo pro doktory v ČR po zbytek měsíce, než jsem začal pracovat v Rakousku. </p>
<p>Tady jsem během čtrnácti dní do pošty v novém bytě obdržel kartičku zdravotní pojišťovny. Jmenuje se e-card a funguje tak, jako sliboval izip. Jen opravdu funguje. Jediný zádrhel je, že tam, kde mají být vyplněny moje údaje, jsou jen hvězdičky. S kartou tak budu mít problém při nouzovém ošetření mimo Rakousko. Na to mě varovala už paní v české pojišťovně. Nezbývá, než opět poslat pár e-mailů a zjistit, co s tím. </p>
<h2>Bankovní účet</h2>
<p>Zvyklý z Čech, jal jsem se hledat bezpoplatkovou banku i tady. Nakonec jsem ale dospěl k tomu, že dám šanci normální bance. Do začátků je pro mne snazší mít pobočku, kam jít osobně a přeptat se. Zvolil jsem Sparkasse Salzburg. Jejich pobočku mám dvě minuty chůze z bytu. Nabídli účet zcela bez poplatků pro první rok. Dokonce k němu vystavili zdarma i druhou kartu pro přítelkyni a otevřeli spořící účet. Vše hladce, během půl hodiny vyřízeno na přepážce. Ani moje mizerná němčina nebyl problém.  </p>
<p>Chování nesrovnatelné s tím, co znám z českých velkých bank. </p>
<h2>Jak se dívají na Čecha?</h2>
<p>Nesetkal jsem se zatím ani jednou s čímkoliv, co by naznačovalo, že tu nejsem vítán. Když porovnám, jak se běžně lidi u nás vyjadřují o přistěhovalcích v Čechách (Ukrajinci, Poláci, Vietnamci), je to propastný rozdíl. Česká Republika je tu známá díky skvělému pivu. A Temelín stále budí vášně.</p>
<p>Českou Republiku místní vidí jako Východní blok, mnoho jich dodnes zná jen Československo. Stejně ale koukají na všechny postkomunistické země, včetně části Německa. Pro pobavení občas vyprávím, že jsem původně z Chebu, který je západněji, než Salzburg :-) </p>
<p>A co bude dál? Nechám se překvapit a pokud jste taky zvědaví, občas mrkněte ke mě na blog nebo <a href="https://twitter.com/tdvorak">twitter</a>. Určitě vydám další díl článku, jen co budu mít nové postřehy. </p>
