---
layout: post
title: Jak jsem doma začal šetřit elektřinou
date: '2012-09-21 20:44:39'
tags:
- elektřina
- úspora
- FVE
- fotovoltaika
- APC
- kWh
- energetická třída
- šetření
---
Vyúčtování energií za poslední rok mě přesvědčilo, že je na čase začít něco dělat se spotřebou elektřiny. Takže zkusím popsat několik tipů, aby příští vyúčtování bylo pokud možno nižší. Třeba se vám některý z nich bude hodit a uspoříte také.

<h2>Kde jsem začal šetřit elektřinou?</h2>
<h3>Odpojit nepoužívané spotřebiče</h3>
<p>Zhruba rok mi tu ležela připojená tiskárna, která z nějakého důvodu přestala fungovat (umřel jí display a hlásí chybu, kterou si můžu přečíst jen na tom displayi). Nijak se neprojevovala, ale běžela ve standby režimu, aniž bych si toho všiml. Celej rok, 24h/den. Každá jedna watthodina, co si přístroj bere nonstop mě ročně stojí zhruba 50Kč. To je dost na to, abych odpojil zcela zbytečné žrouty. </p>
<h3>Začít vypínat počítač ze zásuvky</h3>
<p>K počítači už mám roky takovou tu vypinatelnou přepěťovou prodlužku/zásuvku (APC). Konečně jsem se dokopal k tomu, abych PC a příslušenství vypínal natvdo od elektřiny, když není třeba. On přece jen běží ve standby počítač, reproduktory (Genius 5.1), externí disk, monitor. A za rok se to nasčítá. Někde jsem četl, že opakovaným odpojováním PC zdroje od elektřiny ho zničím, tak jsem zvědav, zda je to pravda. Další výhoda je, že reproduktory i ve standby režimu byly slyšet (asi elektronika vevnitř) a diody přístrojů nepříjemně osvětlovaly místnost i v noci. Obzvlášť modré diody v genius reproduktorech svítí jak o život.</p>
<h3>Zkrátit dobu svícení akvárií</h3>
<p>Běží mi tu dvě akvária s rybičkama a jedno s vodní želvou. Když o hodinu zkrátím dobu, po kterou jim svítím, ušetřím denně zhruba 80Wh, tedy za rok cca 28kWh. To může znamenat úsporu 150Kč. Není to moc, ale ani zcela zanedbatelné. Svítil jsem jim až pozdě do noci a rušilo to, když jsem šel spát dřív. Takže dvě mouchy jednou ranou.</p>
<h3>Diodové světlo do lampy</h3>
<p>Stojací lampu používám jednak ke čtení v posteli, jednak ke svícení při koukání na filmy. Na čtení diody nestačily, ale když s nima svítím dostropu při filmu, dělá to příjemný šero. A spotřeba je jen 3W. Žárovka je koupená z dealextreme za 3$. Chtěl jsem zjistit, jak se diodama svítí a jestli je to k něčemu, takže jsem ji objednával dřív, než jsem tušil co s ní. Teď bych diody doporučil do podhledů místo podovek, do lampiček a pro podobné použití.</p>
<h3>Menší rychlovarná konvice</h3>
<p>V bytě žijeme dva, já s přítelkyní. Donedávna jsme měli 1.7L rychlovarnou konvici. Když konvice odešla do křemíkového nebe (a vyhodila komplet jističe za mohutného záblesku z podstavce), bylo na čase koupit novou. Vzali jsme menší, 1.2L - <a href="http://eta.cz/varna-konvice-dania-">ETA Dania</a>. Lépe se odhaduje, kolik vody nalejt na dva hrnky kafe a nehřejeme zbytečně o půl litru vody navíc. Kafe nebo čaj vaříme denně a díky přesnějšímu odhadu na potřebný množství vody se nejspíš ušetří dost.</p>
<h2>Kde ještě plýtvám a co bych rád změnil</h2>
<h3>Wifi router:</h3>
<p>Nonstop mi tu běží <a title="Linksys WRT54G na Wikipedii" href="http://en.wikipedia.org/wiki/Linksys_WRT54G_series">Linksys WRT54G</a>. Je ale moc daleko od PC na to, abych jej vypínal spolu s přepěťovou zásuvkou. Vše v bytě jede na wifi, takže <a href="http://cs.wikipedia.org/wiki/Power_over_Ethernet">PoE</a> nepřipadá v úvahu. Spotřeba je podle manuálu až 12,5Wh, tedy až 110kWh za rok. Zhruba 550Kč ročně. Ne zrovna málo na takovou krabičku. Nějaký tip, jak to omezit? Řešíte spotřebu síťových prvků? Připojení k internetu využiju denně zhruba 2-4h, zbytek dne by mohla být krabička offline. Navíc bych zbytečně nezářil do prostoru.</p>
<h3>Mikrovlnka s digitálníma hodinama</h3>
<p>Před pár lety jsem do nového bytu dostal darem mikrovlnku <a href="https://www.google.cz/search?q=Daewoo+KOG-864H">Daewoo KOG-864H</a> s digitálním panelem ukazujícím aktuální čas. Kolik spotřebuje standby týhle věci zatím netuším. Několik Wh to asi bude. Ale co s tím? Vyplatí se mikrovlnku dát pryč a pořídit hloupou, analogovou, bez hodin? Příkon při mikrovlnném ohřívání je 1350W. Gril ani kombinaci gril+mikro nepoužíváme.</p>
<h2>Kde už si asi nijak nepomůžu nebo by byla změna dražší, než úspora</h2>
<h3>Lednička</h3>
<p>Lednice je <a href="https://www.google.cz/search?q=ZANUSSI%20ZRB%20320%20W01">ZANUSSI ZRB 320 W01</a>. Podle dokumentace je energetická třída A. Mám ji 3 roky a zatím jede bez nejmenších problémů. Podle návodu je spotřeba 0.685kWh za 24h, 250kWh za rok = cca 1250Kč. Pokud bych koupil lednici A+++, spotřeba by klesla třeba o 100kWh ročně, tedy o 500Kč za rok. To při ceně lednice zhruba 6000Kč nemá smysl. Jednodušší úspora asi bude častěji a důsledně odmrazovat mrazák.</p>
<h3>Pračka</h3>
<p>Pračku máme <a href="https://www.google.cz/search?q=Electrolux%20EWS10010W">Electrolux EWS10010W</a>. Pračka je podobnej případ jako lednička. Tři roky stará. Pereme na Eco program (nižší teplota vody, 0,8kWh za prací cyklus podle manuálu). Tady asi taky není co řešit a vyměnit pračku za 8000Kč kvůli spotřebě elektřiny se mi nevyplatí.</p>
<h3>Úsporné žárovky v předsíni, na záchodě, v komoře</h3>
<p>Tam, kde to má nějaký smysl už úsporky mám. V kuchyni, obýváku, u počítače. Želvě svítím klasickou žárovkou, protože tepelná složka je důležitá stejně jako světlo a v tom vlhku je do dvou měsíců po žárovce. </p>
<p>V koupelně a na záchodě je klasická žárovka, protože nechci čekat minutu na světlo a svítím tam 5 minut a zhasínám. Totéž předsíň. Spořivka to nepřežije a bude tam tma. Zásobu klasických žárovek jsem si před časem vytvořil (10x60W, 5x80W, 5x100W a pod, na mě si nějakým zákazem prodeje nepřijdou :-)). </p>
<h2>Co bych rád ozkoušel</h2>
<h3>Fotovoltaický panel</h3>
<p>Chtěl bych dát na balkon bytu jeden fotovoltaickej panel a energii využívat pro provoz akvárií. Ty mají nejvyšší spotřebu přes den, když má panel největší účinnost. Jde o 2x15W zářivky, 1x40W žárovku a 3x 15W filtrace. Celkem zhruba 115Wh spotřeba. Návratnost takovýho řešení by ale asi byla mizivá a při ošklivých dnech bych musel rybám svítit a filtrovat ze zásuvky tak jako tak. Výhodou by bylo ozkoušet si, jak fotovoltaika funguje a naučit se něco nového. </p>
<h2>Inspirace, zdroje nápadů</h2>
<p><a href="http://mypower.cz/">http://mypower.cz/</a> - fórum o fotovoltaice a věcech okolo elektřiny. Návody, kutilské tipy. </p>
<p><a href="http://www.ekobydleni.eu/domy/rozhovor-filip-prochazka-majitel-ostrovniho-fotovoltaickeho-systemu">http://www.ekobydleni.eu/domy/rozhovor-filip-prochazka-majitel-ostrovniho-fotovoltaickeho-systemu</a> - inspirativní rozhovor s autorem serveru mypower.cz a provozovatelem vlastní ostrovní fotovoltaické elektrárny.</p>
<p><a href="http://www.root.cz/n/spotreba/zpravicky/">http://www.root.cz/n/spotreba/zpravicky/</a> - tipy, jak uspořit energii v PC a komponentách</p>
<p><a href="http://deviceguru.com/top-10-ways-to-save-pc-computing-energy/">http://deviceguru.com/top-10-ways-to-save-pc-computing-energy/</a> - desed rad pro šetření elektřiny spotřebované počítačem.</p>
<h2>Závěrem</h2>
<p>Je mi jasný, že ušetřím pár stovek, možná tisíc nebo dva ročně a že takovou sumu bych asi nejspíš vydělal za dobu, kterou sem věnoval realizaci úspor a psaním tohoto článku. Ale nevidím důvod zbytečně plejtvat. Až se jednou rozhodnu odstěhovat z města a budu řešit bydlení, rád bych byl co nejvíc soběstačnej, třeba i za pomoci FVE. A takové spořící návyky se budou hodit. A třeba článek pomůže nějakou korunu uspořit i vám. </p>
<p><strong>Máte nějaké vlastní tipy, jak snadnou změnou dosáhnout znatelné úspory? Budu rád, když se podělíte v komentářích pod článkem. </strong></p>
