---
layout: post
title: "Mikrohaus #2: u notáře"
date:   2021-02-12 08:00:00
tags:
  - mikrohaus
  - austria

image: /images/mikrohaus_2/st_paul.jpg
---

Co pro Čecha obnáší nákup nemovitosti v Rakousku? Druhý ze série článků o našem experimentu s tiny-house stavbou v Rakousku. 

V [minulém článku](https://www.tomas-dvorak.cz/posts/mikrohaus-kupujeme-pozemek/) jsem popisoval, jak jsme pozemek náhodou našli a rozhodli se ho koupit.
Dneska bych rád popsal pár detailů z koupě, poplatky a proces, který koupi předchází.

### Poplatky, které nás čekají
  
Než jsme se pro koupi definitivně rozhodli, zajímalo nás, jaký všechny poplatky bude nutný uhradit, abychom mohli
pozemek používat. Protože těmi 17€ za čtvereční metr pozemku to zdaleka nekončí.

Na městkým uřadě jsou na podobný dotazy připraveni, takže obratem posílají soupis všech možných plateb: 

![Poplatky](/images/mikrohaus_2/poplatky.png)

Ve smlouvě nás město zavazuje do 7 let postavit na pozemku rodinný dům. Tím si jistí, 
že se s pozemkem bude něco dít, někdo tam bude bydlet. Lavamünd totiž trpí odchodem lidí 
do větších měst. Výhodný prodej pozemků je jedna z cest, jak se snaží obyvatele udržet a nové nalákat.

Na hranici pozemku jsou všechny sítě k dispozici, bude ale nutný zaplatit přípojky. Zhruba 4000€ voda a odpad, 
dalších 2500€ elektřina. Na první pohled docela ranec, ale zas je třeba vzít v úvahu, že cena pozemku tyhle poplatky 
výrazně kompenzuje. Za nějakých 25 000€ budeme mít plně připojený a zaplacený stavební pozemek o 954m2. Pro srovnání, 
takový nabídky jsou běžný v okolí Salzburgu:

![pozemek Fuschl](/images/mikrohaus_2/pozemek_fuschl.png)

Jasně, Lavamünd není Fuschl, ale rozdíl 25€ vs 1000€ za metr čtvereční si vysvětlit nedovedu.
Blízkost Salzburgu pro nás nemá takovou váhu, abychom chtěli po zbytek života splácet milion eur za pozemek.  

### Proces koupě

![St.Paul](/images/mikrohaus_2/st_paul.jpg)
(St.Paul, sousední obec, tady sídlí notář. Pozemek leží na půl cesty mezi Lavamünd a St.Paul)

V našem případě je prodejce pozemku přímo obecní úřad. Tím odpadá provize realitce a malinko se mění
proces celý koupě. 

V okamžiku, kdy se vyslovíme pro koupi, na konci května, bere si od nás obecní úřad naše údaje z pasu a
spolu s notářem připraví návrh smlouvy. Tu nejprve musí schválit městská rada na pravidelném zasedání. 
Protože jsme oba z Čech a občany EU, městská rada nemá moc co diskutovat a smlouvu schvaluje. 

Dál je proces v rukou notáře. Čeká nás jedna osobní návštěva, kde spolu procházíme
podrobnosti smlouvy, doplňujeme ověřený kopie pasů. Celý jednání probíhá v pohodě,
notář si dává záležet, aby všechno vysvětlil a uvedl příklady. Srozumitelnosti nebrání němčina ale právničina, řeč sama pro sebe.
Podpisem smlouvy před notářem pak stvrzujeme definitivně koupi. Smlouva dál postupuje 
na krajský úřad, kde znovu ověří platnost. Opět - jsme členy EU, můžeme si kupovat pozemky, kde chceme. 
Situace by byla dost jiná, kdybychom pocházeli ze státu mimo EU. 

Na nás je převést kupní cenu na "Treuhand" účet - do notářský úschovy. Peníze tak prodejce (=městský úřad)
dostane až v okamžiku, kdy bude celá koupě stvrzená změnou v katastrální knize. Krom toho dostáváme složenky na nějakých 1500€ za honorář notáři. Není to málo vzhledem k ceně
pozemku, ale co víme z našeho okolí, je tahle částka přiměřená. U drahých nemovitostí je většinou
počítaná z kupní ceny a šplhá mnohem výš.

Během léta k nám postupně dochází přeposlaný dokumenty z procesu koupě - když kraj schválí
smlouvu, když notář zadává zápis do katastru, do toho výpisy z Treuhand konta. Na nás je akorát upozorňovat na chyby, typicky překlepy. Jsou místa, kde zvládli
špatně napsat moje jméno (v 50% všech případů mi Tomas opravují na Thomas), název ulice i obce. 

V září pak dostáváme originály smluv a celý proces je dokončený, pozemek je teď definitivně náš
a můžeme s ním nakládat, jak je nám libo a zákon umožňuje. 

Jde se stavět mikrohaus!

![Hrr na stavbu](/images/mikrohaus_2/na_stavbu.jpg)

Příště o tom, jak legálně stavět bez stavebního povolení, co to obnáší stavět
300 km od domova a tahat materiál na kole. Protože to auto na obrázku je půjčený
jen na jeden den :-)