---
layout: post
title: Fio banka a tragikomedie se zakládáním účtu
date: '2014-01-15 21:32:38'
tags: []
---
Tak jsem si řekl, že bude fajn babičce zautomatizovat platby a zjednodušit jí každoměsíční starosti s placením složenek, SIPO, přebíráním důchodu. Volba padla na FIO banku. A od té doby mého doporučení banky lituji.

<p><strong>Info: článek byl průběžně doplňován a veškeré informace jsou připojeny na konci textu. Účet se přes komplikace povedlo zřídit bez návštěvy pobočky a od první žádosti trvalo zprovoznění 12 dní.</strong></p>
<p>Založit účet u FIO jde raz dva, vyplní se online formulář několika osobními údaji. Pak se má ozvat kurýr a domluvit si termín, kdy přijde se smlouvou. Zbytek přijde poštou a nakliká se v bankovnictví. Taková je teorie, na hony vzdálená realitě.</p>
<p>Komedie začíná, je třeba stanovit termín podpisu smlouvy. <strong>Kurýr se neobtěžoval domlouvat si schůzku a rovnou jeden termín zadal a odeslal</strong>. Takový, který se hodil jemu a nikoliv nám. Dáváme vědět SMS zprávou kurýrovi, ať se ráčí domluvit a ozvat, tak jak banka slibuje. </p>
<p>Po několika dnech volá a tlačí na ten jím vybraný termín. Nakonec se tedy svolí a vybíráme jiný, o týden později. Má přijít v úterý dopoledne. </p>
<p><strong>V neděli, ve 22:15(!) přichází od kurýra SMS</strong>, zjevně adresovaná nám (oslovení ve zprávě), že se mu domluvená středa nehodí a že se nám několikrát snažil dovolat. To samozřejmě není pravda. Jaká středa, když jsme domluveni na úterý? Po další naší zprávě se kurýr omlouvá, že si spletl číslo a že v úterý dorazí. </p>
<p>Mezitím odesílám do banky e-mail, jestli to myslí vážně, nebo si dělají legraci. Reakce dodnes žádná, <strong>mail smlouvy.online@fio.cz asi nikdo nečte</strong>. A na twitterové zprávy raději taky nikdo nereaguje.</p>
<p>Nakonec se zadařilo, v úterý kurýr opravdu přijel. I když nebyl schopen trefit dobře značený dům na sídlišti. Hned ve dveřích vysvětluje, že mu ukradli foťák a nebude tak moci vyfotit občanský průkaz. <strong>Žádá, jestli mu fotku dokladu pošlu e-mailem?!</strong> Krom toho notebook taky nemá, jak chtěl občanku nahrát do systému když jí nemá jak vyfotit ani čím nahrát? Čekal, že babička bude mít foťák a počítač online, aby mohl svou práci dotahnout do konce? Nakonec mu půjčuji můj notebook, fotím občanku a on ji uploaduje do FIO aplikace.</p>
<p>Dnes, dva dny od podpisu smlouvy ji kurýr stále nebyl schopen ve fyzické podobě odevzdat na pobočce banky. Účet je tedy blokován pro odchozí platby. A proto nemůžeme s účtem nakládat, povolit SIPO, zadat příkaz k úhradě.</p>
<p>Je mi vcelku jedno, jaký podíl na problémech má kurýr a jaký banka. My uzavírali smlouvu s bankou a všechny průsery tak jdou za nimi. Jak má babička bance věřit, když sama vidí průser za průserem? Fakt lituju, že jsme vybrali FIO. Takovou dávku amaterismu už jsem dlouho neviděl.</p>
<p> </p>
<p><strong>UPDATE 16.1.2014: 9:08</strong></p>
<p>Účet stále nelze plně ovládat (chyba: "Vinkulace zvoleného účtu neumožňuje elektronické podání pokynu. V případě potřeby kontaktujte, prosím, svoji pobočku." Na infolince nejsou schopni věc nijak řešit a mám si zajít na pobočku nebo napsat na fio@fio.cz. Můj e-mail ze 13.1. zřejmě nikdo nečetl, nebo raději neodpověděl. Může prý trvat až týden, než se kurýr dostaví na pobočku s fyzickou verzí podepsané smlouvy a tím odblokuje účet. Tolik k online založení účtu.</p>
<p><strong>Update: 9:22 </strong></p>
<p>FIO <a href="https://twitter.com/FIO_banka/status/423731934473109504">reaguje na twitteru</a> a žádá o zaslání informace skrze bankovnictví. Snad už se tak dá věc do pohybu a vše dořeší.</p>
<p><strong>Update 10:13</strong></p>
<p>Přichází e-mail od FIO, zřejmě založili někde ticket s problémem. Pro pobavení přikládám malý screenshot. Jako odesílatel je uveden Aladin (Aladin) s e-mailovou whatever@fio.cz a obsah zprávy je poněkud nicneříkající. To taky není žert?!</p>
<p><img src="/images/403.png" alt="whatever@fio.cz" width="386" height="146" /></p>
<p> </p>
<p><strong>Update: 13:31</strong></p>
<p>Z pobočky banky volali, že kurýra popohnali a dnes odpoledne bude účet odblokován. Bylo mi vysvětleno, že když píšu zprávu z prostředí IB, mám se podepisovat jako babička, nikoliv svým jménem, prý to nevypadá dobře :-) Poněkud zábavné, vhledem k tomu, jak podepsaný přišel e-mail z banky (Aladin (Aladin) <whatever@fio.cz>). </p>
<p><strong>Update: 19:06</strong></p>
<p>Přes veškerá ujištění, jak účet odpoledne bude dořešen a plně funkční, stále nemohu ani povolit SIPO a chyba opakuje: "Vinkulace zvoleného účtu neumožňuje elektronické podání pokynu. V případě potřeby kontaktujte, prosím, svoji pobočku.". Zřejmě se tak dosud nedostala smlouva fyzicky na pobočku, jak mi bylo slíbeno.   </p>
<p><strong>Update 17.1. 9:05</strong></p>
<p>Stále stejný problém s vinkulací. To znamená jediné. Naše smlouva se všemi osobními údaji (jméno, rodné číslo, adresa, telefon, e-mail, číslo občanky, podpis) se válí už tři dny u někoho v autě. Někoho, kdo má k bezpečnosti takový vztah, že chce poslat fotku občanky do e-mailu.</p>
<p><strong>Update 10:34</strong></p>
<p>Volal kurýr, moc se omlouval a že prý v poledne bude smlouva na pobočce a účet odblokován. No, uvidíme. Mrzí mě, že jsem mu tímhle článkem způsobil problémy. Ale kvůli všem těm zpožděním a komplikacím budu muset příští měsíc zas běžet na poštu platit SIPO(protože aktivovat lze v IB jen do 15. předchozího měsíce), babička má dojem, že FIO je nějakej vtip nebo podvod.</p>
<p>Co mi vadí mnohem především je přístup samotné banky. Žádná pořádná reakce, žádný vysvětlující email, vztřícné gesto, kdy účet aktivují hned, když už mají smlouvu dávno podepsanou, jen není ještě fyzicky na pobočce. Amaterský e-mail ze systému pro evidenci požadavků (whatever@fio.cz?!). Z pobočky jsem dostal akorát vytknuto, že jsem se v přihlášeném babičky IB podepsal ve zprávě já. </p>
<p><strong>Update 13:13</strong></p>
<p>Hurá, účet je plně aktivován, přišel o tom e-mail. Jestli automaticky nebo ručně odeslaný nevím, ale opravdu vše funguje. Díky :-)</p>
<p>Krom toho koukám, že už ve FIO opravili i informace odesílané při novém ticketu/zprávě. Je vyplněno celé jméno i e-mail. Snad jsem tedy trochu přispěl ke kvalitnějším službám.</p>
<h3><strong>Závěr</strong></h3>
<p>Nakonec vše dobře dopadlo a babička už může účet používat. <strong>Myslím, že pokud bychom účet zakládali na pobočce, nenastaly by žádné výše popsané komplikace.</strong> To ale v našem případě kvůli babičky úrazu nebylo možné.</p>
<p><strong>FIO banka vše dořešila k mé i babičky spokojenosti</strong>, opravili i odchozí e-maily ze systému pro správu požadavků. Jen pro nastavení zasílání papírových výpisů bude muset babička na pobočku, až bude zdravá. </p>
<p>Omlouvám se za kousavý článek, pravděpodobně ale pomohl celou věc dotáhnout rychle do konce a snad i popsat problémy v procesu zakládání účtu a komunikace s bankou. </p>
<p> </p>
